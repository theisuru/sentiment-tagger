<?xml version="1.0" encoding="UTF-8" standalone="yes"?>
<newsArticle>
    <articleId>292530</articleId>
    <title>භූතයෙක් සමග ජීවත්වන හමුදා සෙබළෙක්</title>
    <author>ලංකාදීප කර්තෘ මණ්ඩලය</author>
    <date>2015 ජනවාරි මස 26 16:44:13</date>
    <body> 
​  

 
මම මහා පුදුම කරදරයකට ඩොක්ටර් මුහුණපාලා තියෙන්නේ. අවුරුදු දෙකක විතර කාලයක ඉඳන් භූතයෙක් පස්සෙන් එනවා. මම හමුදාවේ සේවයකරන සෙබළෙක්. මං පුහුණුවීම් කරන කාලයෙත් මේ භූතයා මාත් එක්ක ඇවිත් මා පුහුණු වෙන විදිහටම පුහුණුවීම් කරනවා. මාච් පාර්ස් පවා කරනවා.
ව්‍යායාම කරනවා. මට මේක ලොකු හිරිහැරයක්. මේ භූතයා හින්දා මට මගේ රස්සාව කරගන්නත් නැහැ. මගේ ඉදිරියේ පෙනී ඉන්නේ මීට අවුරුදු 100කට විතර කලින් මිය ගිය මීමුත්තෙක් කියා සාස්තරකාරයෝ කීප දෙනෙක් කියා තියනවා.
මාරවිල මූලික රෝහලේ මනෝ වෛද්‍ය සායනයේ ප‍්‍රධානී මනෝ වෛද්‍ය ආචාර්ය ප‍්‍රියන්ත ගාමිණී ජයසිංහ මහතා හමුවීමට පැමිණි හමුදා සෙබළෙක් තමන් මුහුණපා ඇති ගැටලූව එලෙස පවසා ඇත. මේ භූත කරදරයෙන් තමා මුදාගන්නා ලෙස ඉල්ලීමක් කරමිනි.
විසිඅට හැවිරිදිවියේ පසුවන මෙම හමුදා සෙබළා නිකවැරටිය ප‍්‍රදේශයේ ගම්මානයක පදිංචි අයෙකි.
 

 
 
 
 
 
හමුදාවට බැඳුනාට පස්සේ මේ භූතයාගේ කරදරය ඉවරවෙයි කියලා හිතුවා. අනේ ඒ්ත් භූත කරදරේ ඉවරවුණේ නැහැ. හමුදා සෙබලකු විදිහට පුහුණුවීම් කරද්දී මගේ ඉස්සරහට වෙලා මම ලබන හැම පුහුණුවක්ම භූතයාත් කරනවා. අපේ පුහුණුවීමට කිලෝ මීටර් 10 ක් විතර කැලෑවේ දුවන්න තියනවා.
භූතයාත් මාත් එක්ක ඒ කිලෝ මීටර් 10 ම දිව්වා. මම අවි පුහුණුවීම් ලබද්දී භූතයාත් අවි පුහුණුව ලැබුවා. උදේට නැගිටලා ශාරීරික ව්‍යායාම කරද්දීත් මගේ ඉස්සරට වෙලා භූතයාත් ශාරීරික ව්‍යායාම කළා. ඉලක්කයට වෙඩි තියන්න පුහුණු වෙද්දීත් භූතයා ඉලක්කයට මම වගේම වෙඩි තිබ්බා.
හමුදා සෙබළා මනෝ වෛද්‍යවරයා ඇසූ ප‍්‍රශ්නවලට පිළිතුරු දෙමින් මෙසේද පවසා ඇත.
දේවාල කිහිපයකට ගිහින් සාස්තර ඇසුවා. එක දේවාලයකින් කිව්වා මට නිතරම පෙනෙන්නේ මීට අවුරුදු 100කට විතර කළින් මිය ගිය මීමුත්තෙක් කියලා. මේ මීමුත්තා මාව ආරක්‍ෂා කරගන්න තමා මේ විදිහට ළඟටම වෙලා ඉන්නේ කියා.
මට විතරයි මේ විදිහට භූතයා පෙනෙන්නේ. ගෙදර වෙනකාටවත් පෙනෙන්නේ නැහැ. භූතයා පන්නා දමන්න බලිතොවිල් කිහිපයක් කළා. ඒත් කිසිම වැඩක් වුණේ නැහැ. තොවිල් කරන කොට විතරයි. ටික දවසකට පස්සේ ආයෙත් භූතයා මා පස්සෙන්ම එනවා.
තව දේවාල දෙක තුනකට ගිය වෙලාවේ කිව්වා මේ භූතයාගෙන් ඔයාට කරදරයක් හිරි හැරයක් නැහැ. ඔයාගේ ආරක්‍ෂාවටයි ඔය විදිහට පස්සෙන් එන්නේ. ඒ හින්දා කිසිම බයක් වෙන්න එපා කියා. ඊට පස්සේ භූතයාට මගේ හිතේ තිබුණ බය නැතිව ගියා. ගෙදර අය විතරයි මේ කතාව දන්නේ. හමුදාවේ ඉන්න කිසිම යහළුවකුට මේ ගැන කියන්නට ගියේ නැහැ. කෑම්ප් එකේ ඉඳලා ගෙදර එන්නේ කෝච්චියෙන්. ගමේ බස් එකේ හරි භූතයාත් එතකොට මගෙත් එක්ක එක සීට් එකේ වාඩිවෙලා එනවා.
මම ගැහැණු ළමයෙක් එක්ක මාස තුනක විතර කාලයක ඉඳලා පේ‍්‍රම සම්බන්ධයක් පවත්වාගෙන යනවා. දෙපැත්තෙන්ම මව් පියන්ගේ ආශීර්වාදය කැමැත්ත අපේ පේ‍්‍රම සම්බන්ධයට ලැබී තිබෙනවා. මේ අවුරුද්දේ විවාහවෙන්න සූදානමින් ඉන්නේ.
විවාහයටත් මේ භූතයාගේ කරදරයක් වෙයි කියා මට ලොකු බයක් දැනුණා. භූතයා නිසා අපේ විවාහය වැඩි කාලයක් යන්නට මත්තෙන් කඩාකප්පල් වෙයි කියා නිතරම කල්පනා වුණා. මේ හින්දා පෙම්වතියට මේ භූත කරදරය ගැන අකුරක් නෑර විස්තරය කිව්වා. මේ කථාව අහලා එයාගේ හිත ගැස්සුනා.
 

 
 
තම පවුලේ ඥාතීන් කිහිප දෙනෙක්ම යන්ත‍්‍ර මන්තර ගුරුකම් හා දේවාල කරන බවත් හමුදා සෙබළා කීවේ මනෝ වෛද්‍යවරයා ඇසූ ප‍්‍රශ්නයකට පිළිතුරු දෙමිනි.
මෙය භූතදෝශයක් නොවන බව මනෝ වෛද්‍යවරයා කරුණු කාරණා සහිතව හමුදා සෙබළාට පහදා දුන්නේ බුද්ධිමත්ව කටයුතු කිරීම ගැන ඔහුගේ පෙම්වතියට ද ස්තුතිය පුද කරමින්ය. මනෝ වෛද්‍යවරයාගේ කතාව මේ සමග වෙනම විස්තර කර ඇත.
 
 
මෙහි සඳහන් විස්තරය සැලකීමේ දී ඔහු විසින් ලද අත්දැකීම් සහ ඔහු ජීවත්වන පරිසරයත් එමෙන්ම ඔහුගේ පවුලේ සාමාජිකයන් අතර පැවත එන විශ්වාසයන් සමග බද්ධවී සිටීමත් සැලකිය යුතුය.
මෙහි සඳහන් කරන විචිත‍්‍ර පුද්ගල රටාව සැලකීමේ දී එය බොහෝදුරට අප සමාජයේ අත්දකින යකදුරකුගේ රූපයට සමාන ඇඳුම්වලින් සමන්විත අතර ඔහුට එම තත්ත්වය හඳුනාගත හැක්කේ නින්ද පටන්ගන්නා අවස්ථාවේදීය. එවැනි තත්ත්ව අපි Hipnogogic Hallucination ලෙස හඳුන්වමු. එමෙන්ම ඔහු පුහුණුවීම් කරන අවස්ථාවේදී ද මෙම පුද්ගලයාගේ රූපය විද්‍යමාන වෙයි. මෙම පුද්ගලයා නින්දයාමට පටන්ගැනීමට උත්සාහ දරන අවස්ථාවේ දී සිදුවන දේ සමග ඔහු දැඩි මානසික කම්පනයකින් පසුවෙමින් සිටින අතර එය ඔහුට කාංසාමය තත්ත්වයක් දක්වා වර්ධනයවී තිබූ බව පැහැදිලිය. එම තත්ත්වය බිය ත‍්‍රාසය යන කාංසාමය තත්ත්වයන්වල දී මෙන්ම දැඩි වෙහෙසකර පරිසර තත්ත්වවලදී ද මෙවැනි අත්දැකීම් ලැබිය හැකිය.
ඔහු සඳහන් කරන ආකාරයට ඔහු නොයෙකුත් සංවේදනවල අත්දැකීම් ලබා ඇත. බාහිර පරිසරයේ උත්තේජනයක් නොමැතිව සංවේදන ලැබීම භ‍්‍රාන්ති (Hallucination)ලෙස හඳුනාගනී. මෙහිදී ඔහු ශ‍්‍රවන භ‍්‍රාන්ති අත්දකින අතර ඒවා නොයෙකුත් විධාන දෙන ආකාරයක් පවසයි. මෙවැනි තත්ත්ව Commonding Auditory Hallucination  ලෙස පැහැදිලි වන අතර මේවා මානසික රෝග තත්ත්වයන්හි දී හඳුනාගත හැකි රෝගයි. එමෙන්ම මෙහි කනගාටුදායක කාරණය නම් මෙවැනි අත්දැකීම් සියල්ල අත්පුනතා ධර්ම සමග සම්බන්ධ කරගනිමින් ප‍්‍රතිකාර සඳහා යොමු නොවීමයි.
ඔහු අත්දුටු මේ සංවේදන සහ මානසික සිතුවිලි ඔහුගේ දෛනික කටයුතුවලට දැඩි බලපෑම් ඇතිකරන අතර අද වන විට ඔහුගේ වෘත්තිය ද අහිමිවන තත්ත්වයට පත්වී ඇත. මෙහි අවාසනාවන්ත තත්ත්වය වන්නේ ඔහු ජීවත්වන පරිසරයේ පුද්ගලයන් ද මෙවැනි භ‍්‍රාන්ති තත්ත්වයන් සහ මායාකාරී අත්දැකීම්වලට වැරදි අර්ථකථන දෙමින් ඒවා පිළිගැනීමට සූදානම් වටපිටාවක් පැවතීමයි. (Suggestibility)එමෙන්ම තවදුරටත් දීර්ඝ ලෙස විස්තර විමසීමේ දී ඔහු මත්ද්‍රව්‍යවලට ඇබ්බැහිවීමක් ද හඳුනාගත හැකි විය (උදා : ගංජා) මෙහිදී සඳහන් කළ යුතු තවත් ඉතා වැදගත් කරුණක් වන්නේ මත්ද්‍රව්‍ය මගින් කායික රෝග මෙන්ම මානසික රෝග සහ ගැටලූ සඳහා දායකත්වය සපයන බවයි.
මෙවැනි තත්ත්ව පැහැදිලිව මානසික රෝග තත්ත්ව ලෙස හඳුනාගත හැකි අතර අදෘශ්‍යමාන බලවේග කෙරෙහි විශ්වාසය තබමින් කටයුතු කිරීම තමන්ට මෙන්ම ප‍්‍රජාවට ද දැඩි හානිකර තත්ත්වයන්ට පත්විය හැකිය. එමනිසා විද්‍යාත්මක ක‍්‍රමවේද කෙරෙහි යොමුවීම ඉතාමත් වැදගත් බව පැහැදිලි කළ යුතුය.
 
 </body>
    <comments>
        <comment>
            <author>මාධවී</author>
            <date>2015-01-27 01:04:06</date>
            <index>0</index>
            <phrase>මත්ද්‍රව්‍ය පාවිච්චි කරන සමහරුන්ට කාලයක් ගතවීමේදී මෙම මානසික රෝගය හැදෙ.සමහරුන්ට විවිද ශබ්ද ඇහෙනවා., මිනිස්සු පේනවා.සමහරුන්ට දරුණු විදියේ අපරාද කරන්න අණ ලැබෙනවා. බටහිර රටවල මේ කට්ටිය වැඩියි.හිටපු ගමන් තුවක්කුවක් අරගෙන සෙනග ගැවසෙන තැනකට එනවා හතර අතේ වෙඩි තියා දමනවා.මත්ද්‍රව්‍ය ගන්න පෙර දෙවරක් සිතා බැලිය යුතුය.මෙයාලට පිස්සු වැටුන අයට වගේ නඩුත් නැත.</phrase>
            <sentiment>UNDEFINED</sentiment>
        </comment>
        <comment>
            <author>ජගත්</author>
            <date>2015-01-30 10:47:08</date>
            <index>1</index>
            <phrase>අනේ මෙයාට තිබුණු මොළෙන් කලඳක් හරි අපේ හිටපු සමහර "නායකයින්ට" තිබුනානම් අදත් එයාො ඉන්නවා !</phrase>
            <sentiment>UNDEFINED</sentiment>
        </comment>
        <comment>
            <author>නිරාන්</author>
            <date>2015-02-02 06:11:41</date>
            <index>2</index>
            <phrase>පෙම්වතිය බුද්ධිමත් නිසා හොඳයි</phrase>
            <sentiment>UNDEFINED</sentiment>
        </comment>
    </comments>
</newsArticle>
